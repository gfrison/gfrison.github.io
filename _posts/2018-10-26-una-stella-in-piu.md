---
permalink: /2018/10/26/una-stella-in-piu
layout: single
title: Una Stella in più
published: true
header:
  og_image: /assets/mamma.jpg
comments: true
---
<center><img title="Mirella Bobbo" src="{{ site.url }}/assets/mamma.jpg"/></center>

>“Se fossi la prima a morire <br/>
non lasciare che il dolore oscuri il tuo cielo.<br/>
Sii coraggiosa e modesta nel tuo lutto.<br/>
È un cambiamento, non un addio.<br/>
Così i morti vivono nei vivi<br/>
e tutte quelle piccole cose<br/>
raccolte nel viaggio della tua vita,<br/>
quelle parole semplici ed umili<br/>
dettate dal cuore di una mamma sofferente,<br/>
sono una ricchezza da conservare gelosamente.<br/>
Nel tuo cuore.”<br/><br/>
_Mirella Bobbo_

Hai affrontato la morte più e più volte. Sei stata offesa nel corpo, condannata ad un letto, ad una carrozzina ed alla solitudine.
Mi hai insegnato con parole umili e con la tua caparbietà a non mollare mai.

>“La mia sofferenza è silenziosa dentro<br/>
dentro nell’anima.<br/>
Invece fuori parla<br/>
parla con il sorriso dell’amicizia,<br/>
e profuma di umili piante e fiori di campo.<br/>
La mia sofferenza non cerca la pietà<br/>
ma la forza d’animo.<br/>
E questa forza mi viene data da persone sofferenti.<br/>
Senti che il dolore se diviso<br/>
pian piano se ne va<br/>
lasciando un’infinita gioia e felicità.“<br/><br/>
_Mirella Bobbo_

Inesorabile è stato il logorio del tempo contro cui a nessuno è concesso rivaleggiare. A poco a poco, ti ha tolto la forza, ma non ha mai spento la fiamma che avevi in te. Sei stata una leonessa, di dolcezza e sensibilità.

>“Signore, dammi abbastanza lacrime<br/>
per mantenermi umana<br/>
i sorrisi per conservarmi ottimista<br/>
dammi le sconfitte per mantenermi umile<br/>
abbastanza successo per mantenermi fiduciosa<br/>
gli amici per fondermi coraggio<br/>
i ricordi per darmi conforto<br/>
abbastanza pazienza per sostenermi nell’attesa<br/>
la speranza per accompagnarmi nell’incertezza.<br/>
Aiutami a scoprire i tuoi messaggi<br/>
Nella realtà che vivo <br/>
triste realtà.<br/>
Ti prego, non rendermi mai esigente<br/>
da pretendere ciò che io vorrei<br/>
ma permettimi di ringraziarti per ciò che tu vorrai donarmi.“<br/><br/>
_Mirella Bobbo_

Mi raccontavi di quando per poco, per davvero poco, sei sfuggita da un riposo senza ritorno, grazie alla tempestiva rianimazione dei medici.
Ricordavi il momento di pace, il sollievo dai dolori lancinanti che avevi in testa. Per un attimo hai creduto di essere libera e serena. Per fortuna invece, ci hai regalato molto più tempo di quanto la vita voleva darti.

Sembrava quasi ti svegliassi a momenti, quando ti ho rivista ieri sera.
Quel momento di pace e quiete è arrivato e domenica scorsa ti sei assopita ed hai lasciato questo mondo, in pace.

>“Se mi sveglierò filo d'erba sarò felice<br/>
perché tutto il cielo sarà mio.<br/>
Se mi sveglierò alito di vento sarò felice<br/>
perché sentirete il mio respiro.<br/>
Se mi sveglierò pioggia sarò felice<br/>
perché disseterò la terra ed il grano crescerà orgoglioso<br/>
per il pane di ogni dí.<br/>
Se mi sveglierò in un grande giardino<br/>
coperto di fiori profumati, dove i bambini corrono felici<br/>
sarò felice<br/>
perché sarò finalmente in paradiso.“<br/><br/>
_Mirella Bobbo_

Mi manca la tua gioia nel rivedermi. Il tuo sorriso sarà sempre con noi.

Ovunque tu sia, ti voglio bene mamma.